Preveri, preden klikneš!

Z razvojem novih tehnologij in aplikacij se pojavljajo novi in kreativni načini kraje podatkov. Kraje podatkov same po sebi niso nov pojav, vendar se metode nenehno razvijajo in nadgrajujejo. Zaradi nepazljivosti in nevednosti posameznikov lahko hitro pride do zlorabe. Eden od takih načinov je phishing.

Phishing ali ribarjenje za podatki je pogosta oblika kibernetske grožnje, pri kateri napadalci uporabljajo različne taktike, da bi posameznike zvabili k razkritju občutljivih informacij, kot so uporabniška imena, gesla ali finančni podatki. Ta vrsta kibernetskih napadov se pojavlja v različnih oblikah, vsaka s specifičnim pristopom in ciljem, pri čemer se taktike nenehno razvijajo. Napadalci pri tem izkoriščajo človeške ranljivosti in uporabljajo napredne pristope za prevaro posameznikov in organizacij. Vir: Hijji & Alam (2021), IEEE Access

Po zadnjih javno dostopnih podatkih Nacionalnega odzivnega centra za kibernetsko varnost SI-CERT je sektor izobraževanja in raziskovanja med najbolj izpostavljenimi in pogosto ciljanimi področji kibernetskih napadov v Sloveniji. Pred kratkim je bil zabeležen tudi primer kibernetskega incidenta na Univerzi v Mariboru, kar dodatno izpostavlja pomen ozaveščanja in zaščite. Vir: SI-CERT, Poročilo o kibernetski varnosti 2024

Glavni namen projektne naloge je preveriti, kako so zaposleni in študentje Naravoslovnotehniške fakultete pozorni na spletne prevare. Z raziskavo želimo pokazati, kako lahko posamezniki prepoznajo znake spletne prevare in se pred njo ustrezno zaščitijo – še preden vpišejo svoje podatke ali kliknejo na nevarno povezavo.

Smo študenti 2. letnika magistrskega programa Grafične in interaktivne komunikacije pri predmetu Interaktivni sistemi 2 z mentorjem izr. prof. dr. Jožetom Guno in somentorjem as. dr. Matevžem Hribernikom. Projekt smo zasnovali, ker verjamemo, da je razumevanje spletnih prevar in osnov kibernetske varnosti ključni del digitalne pismenosti. Prispevati želimo k varnejši in bolj ozaveščeni uporabi interneta na fakulteti in širše. 
